---
layout: post
comments: true
title: பரிசோதனையின்‌ முன்னேற்றம்‌
---

**1**

அது மூன்றாம்‌ மாத ஆரம்பம்‌. இனிமேல்‌ ஒவ்வொரு நாளும்‌
செய்யப்பட்ட வேலையைப்‌ பற்றிய குறிப்பு எழுதி வைக்க
வேண்டும்‌ என்று நான்‌ கருதினேன்‌. இதன்மூலம்‌ ஒவ்வொரு
வாரமும்‌ நாம்‌ சாதித்தது என்ன என்பதை அறிய முடியும்‌. ஒரு
மாதத்திற்குத்‌ தேவையான பணித்திட்டம்‌ ஒன்றை நான்‌
தயாரித்தேன்‌. வேலைக்‌ குறிப்பு செய்யப்பட்ட பணியின்‌ பதிவாக
இல்லாமல்‌, ஒருவகை நினைவூட்டுக்‌ குறிப்பாக, எவ்வளவு
முன்னேற்றம்‌ எய்தப்பட்டுள்ளது என்பதைக்‌ குறிக்கும்‌ வகையில்‌
அமைந்திருந்தது.

**2**

விதிக்கப்பட்ட பாடத்திட்டத்திலிருந்து சிலவற்றை எடுத்துக்‌
கொள்ள நான்‌ தீர்மானித்தேன்‌. ஒருநாள்‌ காலை நான்‌ சொல்வதைக்‌
கேட்டு எழுதும்படி மாணவர்களைக்‌ கேட்டுக்‌ கொண்டேன்‌.
பையன்கள்‌ என்னை விழித்துப்‌ பார்த்தார்கள்‌. இவ்வாறு நான்‌
கேட்டு எழுதும்படியாகவோ பாடப்புத்தகத்திலிருந்து பாடம்‌
நடத்தவோ, தேசப்படப்‌ புத்தகத்தைப்‌ படிக்கச்‌ சொல்லவோ
செய்வேன்‌ என்று அவர்கள்‌ நினைக்கவே இல்லை. நான்‌ அப்படிப்‌
பட்ட ஆசிரியர்‌ என்று அவர்கள்‌ கருதியிருக்கவில்லை. ஒரு
வகையில்‌ அவர்கள்‌ கருதியதும்‌ சரிதான்‌. ஏனெனில்‌ நான்‌ அந்த
வகையைச்‌ சேர்ந்த ஆசிரியர்‌ அல்ல.

'எழுதுங்கள்‌' என்றேன்‌ நான்‌.

பலரிடம்‌ சிலேட்டோ, பென்சிலோ இல்லை. இதுவரை என்‌
வகுப்பில்‌ அவர்களுக்கு அந்தத்‌ தேவை இல்லாதபடியால்‌, அவர்கள்‌
அவற்றைக்‌ கொண்டு வரவில்லை. அடுத்த வகுப்பிலிருந்து
அவர்களுக்காக நான்‌ சிலேட்டுகளையும்‌ பென்‌சில்களையும்‌
வாங்கிக்‌ கொடுத்து எழுதச்‌ செய்தேன்‌.

சில மாணவர்கள்‌ தங்கள்‌ ஆட்சேபத்தைத்‌ தெரிவித்தார்கள்‌.
ஒரு பையன்‌, 'இன்றைக்குக்‌ கதை இல்லையா ஐயா?' என்று
மற்றொருவன்‌, 'நாம்தான்‌ வகுப்பில்‌ பாடப்புத்தகங்களை
உபயோகிப்பதில்லை; நீங்கள்‌ எதிலிருந்து கேட்டு எழுத
சொல்வீர்கள்?' என்று கேட்டான்‌.

மற்றும்‌ இருவர்‌, 'நீங்கள்‌ எழுதச்‌ சொல்லப்போகும்‌ பகுதியைக்‌
காட்டுங்கள்‌. ஒருமுறை பார்த்துவிட்டுப்‌ பிறகு எழுதுகிறோம்‌
அப்போது தான் நாங்கள்‌ தவறு இல்லாமல்‌ எழுதுவோம்‌' என்றார்கள்.

அவர்கள்‌ எல்லாம்‌ காலாவதியாகிவிட்ட பழைய முறையில்‌
தான்‌ பழகியவர்கள்‌. அவர்கள்‌ கேட்டு எழுதுதல்‌ என்றவுடன்
பழைய முறையையே நினைக்கிறார்கள்‌. அதனால்‌ அதை வெறுக்‌
கிறார்கள்‌. அதைக்கண்டு பயப்படுகிறார்கள்‌. ஆகவே முன்கூட்டியே அதற்காக தயாரித்துக்கொள்ள விரும்புகிறார்கள். நான் ஒரு நூல் நிலையப் புத்தகத்தை எடுத்து அதிலிருந்து கேட்டு எழுதச் சொன்னேன். நான் ஒரு வாக்கியத்தை படித்தேன். ஆனால் நான் சில சொற்களை உச்சரிப்பதற்கு முன்னாலேயே பையன்கள் எழுத ஆரம்பித்து விட்டார்கள். முழு வாக்கியத்தையும் அவர்கள் கேட்கவே இல்லை. என்னை வாக்கியத்தை மீண்டும் மீண்டும் சொல்லும் படியாக அவர்கள் கேட்டுக்கொண்டே தான் இருந்தார்கள்.

'கவனியுங்கள். சொல்வதைக் கேட்டு எப்படி எழுதுவது என்பதை அறிந்து கொள்ளுங்கள்; என்றேன். 'நான் பேசும்பொழுது என்னையே பார்க்க வேண்டும். நான் சொல்வதைக் கவனமாகக் கேட்டு, நான் என்ன சொல்கிறேன் என்பதைச் சரியாகப் புரிந்து கொண்டு எழுதுங்கள். அதன்பிறகு அடுத்த வாக்கியத்திற்காக என்னை பாருங்கள்' என்றேன் நான்.

இவ்வாறு ஒரு பகுதி முழுவதையும் நான் எழுதச் செய்தேன்.
முதலில்‌ அவர்களால்‌ பழைய பழக்கத்தை விடவே முடிய
வில்லை. ஆனால்‌ சிறிது நேரம்‌ கழித்து நான்‌ கூறிய முறையைப்‌
என்ன சொல்கிறேன்‌ என்பதை மறுபடியும்‌ சொல்லும்படி
கேட்கவும்‌ இல்லை. நான்‌ ஒரே ஒரு முறைதான்‌ சொன்னேன்‌.
ஒரு  வார்த்தையைக்கூட இரண்டாம்‌ முறை சொல்ல வேண்டி
யிருக்கவில்லை.

கேட்டெழுதல்‌ முடிந்தவுடன்‌ அவர்கள்‌ சிலேட்டைக்‌ கீழே
வைத்தார்கள்‌. நான் அவர்கள்‌ எழுதியதைச்‌ சரிபார்த்தேன்‌. பல
வார்த்தைகளில்‌ எழுத்துப்பிழை இருப்பதை நான்‌ கண்டேன்‌. பலர்‌
கூட்டெழுத்துகளைச் சரிவர எழுத முடியவில்லை அவர்களின்‌
கையெழுத்தும்‌ மிக மோசமாக இருந்தது.
அவர்களின்‌ சிலேட்டுகளில்‌ நான்‌ ஒரு திருத்தமும்‌ செய்ய
வில்லை. நான்‌ பார்த்தபின்‌ அவற்றை அவர்களிடமே திரும்பக்‌
கொடுத்துவிட்டேன்‌. 'நான்‌ எத்தனை தவறுகள்‌ செய்தேன்‌' என்று
அவர்கள்‌ கேட்க ஆரம்பித்தார்கள்‌. மற்றும்‌ சிலர்‌ மதிப்பெண்களும்‌
வரிசைகளும்‌ கொடுக்க வேண்டும்‌ என்று கேட்டார்கள்‌.
ஒரு பையன்‌ 'இனிமேல்‌ நம்‌ ஆசிரியரும்‌ மற்ற ஆசிரியர்‌
களைப்போலவே கற்பித்து 'ரேங்கு'கள்‌ எல்லாம்‌ வழங்குவார்கள்‌'
என்றான்‌.

'அப்படியெல்லாம்‌ நான்‌ செய்யப்போவதில்லை' என்றேன்‌.
'நீங்கள்‌ எல்லாருமே நன்றாக எழுதுகிறீர்கள்‌. நாளை மறுபடியும்‌
முயற்சி செய்யுங்கள்‌. படிப்படியாக நீங்கள்‌ நன்றாக எழுதக்‌ கற்றுக்‌
கொள்வீர்கள்‌. பயிற்சி உங்களுக்கு நன்றாக எழுதக்‌ கற்றுக்‌
கொடுக்கும்‌ என்று நான்‌ உறுதியாக நம்புகிறேன்‌. எவ்வாறானாலும்‌
உங்களின்‌ தவறுகளைக்‌ குறித்து வைப்பதால்‌ என்ன பயன்‌ ?' என்று
நான்‌ கேட்டேன்‌.

ஒரு பையன்‌ 'ஐயா 'ரேங்க்‌' என்ன ஆகும்‌?' என்று கேட்டான்‌.

'நான்‌ உங்களுக்குக்‌ கதைகள்‌ சொல்லும்போது ரேங்க்‌'
கொடுக்கிறேனா ?'

'இல்லை.'

'விளையாடும்பொழுது 'ரேங்க்‌' கொடுக்கிறேனா?'

'இல்லை.'

'உங்களில்‌ சிலர்‌ உயரமாகவும்‌ சிலர்‌ குட்டையாகவும்‌
இருக்கிறீர்கள்‌. அதனால்‌ உங்கள்‌ 'ரேங்க்‌' தெரிகிறதா?'

'இல்லை.'

'உங்களில்‌ சிலர்‌ பணக்காரர்களாகவும்‌, சிலர்‌ ஏழைகளாகவும்‌
இருக்கிறீர்களே. பள்ளிக்கூடம்‌ பணக்காரர்கள்‌, ஏழைகள்‌ என்று
பிரித்து தகுதி வழங்குகிறதா?'

'இல்லை.'

'அப்படியானால்‌ நமக்கு ரேங்க்‌' வழங்கும்‌ முறையே
வேண்டாம்‌. பாடத்‌ தெரிந்தவன்‌ கவிதைகளைப்‌ பாடலாம்‌. தான்‌
மறந்துவிட்டால்‌ சொற்களை நினைவுக்குக்‌ கொண்டுவந்து
பாடலாம்‌. விளையாடத்‌ தெரியாதவர்கள்‌ மற்றவர்கள்‌ விளை
யாடுவதைப்‌ பார்த்துத்‌ தாமும்‌ கற்றுக்‌ கொள்ளலாம்‌. கையெழுத்து
நன்றாக எழுதும்‌ மாணவனை முன்‌ மாதிரியாகக்‌ கொண்டு தம்‌
கையெழுத்தைச்‌ சீர்திருத்த விரும்பும்‌ மற்றவர்களும்‌ பழகிக்‌
கொள்ளலாம்‌. ஒரு செயலை நன்றாகச்‌ செய்யத்‌ தெரிந்தவர்கள்‌
மற்றவர்களுக்கு அத்திறமையைக்‌ கற்பிக்கலாம்‌ அவ்வளவுதான்‌.'

அவர்கள்‌ என்னை ஆச்சரியத்தோடு பார்த்தார்கள்‌.
கடைசியில்‌ நான்‌, 'நம்முடைய வகுப்பு முற்றிலும்‌ வித்தியாச
மானது. முற்றிலும்‌ புதியது. நாம்‌ முன்னோடிகள்‌. இது நம்முடைய
வகுப்பு.'

'நம்முடைய வகுப்பு' என்ற வார்த்தைகளை நான்‌ சற்று
அழுத்தமாக இரண்டு முறை கூறினேன்‌. பையன்களும்‌ அதைக்‌
கேட்டு, 'நம்முடைய வகுப்பு' என்று கோஷம்‌ போட்டனர்‌. 'அது
வேறு விதமானது. புதுமையானது.'

கேட்டு எழுதுவதில்‌ ஒரு வாரத்திற்குள்‌ நான்‌ முன்னேற்றம்‌
காணச்‌ செய்தேன்‌. ஒவ்வொரு நாளும்‌ புத்தகத்தைப்‌ பார்த்து
எழுதுவதை வீட்டுப்பாடமாகக்‌ கொடுத்தேன்‌. ஒரு புத்தகத்தில்‌
இருந்து நான்கு வரிகளை அவர்கள்‌ பார்த்து எழுத வேண்டும்‌.
ஒவ்வொரு நாளும்‌ பத்து நிமிடத்திற்குக்‌ கேட்டு எழுதும்‌ பயிற்சி
கொடுத்தேன்‌. ஒருவர்‌ மற்றொருவருக்குச்‌ சொல்ல அதைக்‌ கேட்டு
எழுதுவதே. ஒருவர்‌ எழுதியதை மற்றவர்‌ சரிபார்க்கவும்‌ செய்தேன்‌.

நான்காம்‌ வகுப்புப்‌ பாடப்புத்தகத்தில்‌ வரும்‌ கூட்டு எழுத்துக்‌
களுக்கெல்லாம்‌ ஒரு பட்டியல்‌ தயாரித்து அதை ஒவ்வொரு
வருக்கும்‌ கொடுத்து, ஒவ்வொருவராக அதைப்‌ பார்த்து சரியாக
எழுதச்‌ செய்தேன்‌. பாடப்புத்தகத்தில்‌ வரும்‌ கடினமான
சொற்களைத்‌ தேர்ந்தெடுத்து அவற்றைக்‌ கொண்டு பயிற்சி
அளித்தேன்‌.

எங்கள்‌ வேலை நல்ல முறையில்‌ முன்னேறியது.

**3**

ஒருநாள்‌ பையன்கள்‌ கதை கேட்டுக்கொண்டிருந்தபொழுது அடுத்த
வகுப்பறையிலிருந்து ஒரு பரிதாபமான ஓலத்தைக்‌ கேட்டேன்‌. நான்‌
கதை சொல்வதை நிறுத்திவிட்டு, ஒரு பையனிடம்‌ அடுத்த
வகுப்புக்குச்‌ சென்று என்ன நடந்தது, யார்‌ அழுகிறான்‌, எதற்காக
என்று அறிந்து வரச்‌ சொன்னேன்‌.

மூத்த பையன்‌ ஒருவன்‌ சென்று ஒரே நிமிடத்தில்‌ திரும்பி
வந்தான்‌. 'ஆசிரியர்‌ ஜீவாவை அடித்துவிட்டார்‌' என்றான்‌.

'ஏன்?' என்று நான்‌ கேட்டேன்‌.

'அவனுக்கு பூகோளப்‌ பாடம்‌ தெரியவில்லை.'

'ஆனால்‌ அவனை ஏன்‌ அடிக்க வேண்டும்‌?'

'பாடத்தைச்‌ சரிவரத்‌ தயாரிக்காவிட்டால்‌ அதன்‌ பலனை
அனுபவித்துத்தான்‌ ஆகவேண்டும்‌' என்றான்‌ ஒரு பையன்‌.

'சரி, அவனுக்குத்‌ தெரியாவிட்டால்‌?'

'ஒருவனுக்ருத்‌ தெரிய வேண்டும்‌. அவனுக்குத்‌ தெரியா
விட்டால்‌ ஆசிரியர்‌ அவனை அடிப்பது இயற்கைதானே?'

'அதுசரி. அவன்‌ கற்றுக்‌ கொள்வதற்கு முயற்சி செய்தும்‌ உரிய
நேரத்தில்‌ ஞாபகம்‌ வராவிட்டால்‌?'

மூன்றாமவன்‌, 'அப்போதும்‌ ஆசிரியர்‌ அடிக்கத்தான்‌
செய்வார்‌. தெரியாவிட்டால்‌ அடிவாங்கத்தான்‌ வேண்டும்‌' என்று
இடைமறித்தான்.

'உங்களில்‌ யாரையாவது அடித்தால்‌ அதை விரும்புவீர்களா?'

'இல்லை.' 'அடிபடுவதை யார்தான்‌ விரும்புவார்கள்‌ ?'

'சரி. நான்‌ உங்களை ஒரு பாடத்தைத்‌ தயாரிக்கச்‌ சொல்‌
கிறேன்‌. நீங்கள்‌ செய்யவில்லை. உங்களை அடிக்கலாமா கூடாதா?'

'ஆனால்‌ நாங்கள்தான்‌ நீங்கள்‌ கொடுக்கும்‌ பாடங்களைத்‌
தயார்‌ செய்து விடுவோமே.'

'நீங்கள்‌ மனப்பாடம்‌ செய்ய முயற்சி செய்தும்‌, ஞாபகத்தில்‌
நிற்கவில்லை என்றால்‌?'

'எப்படியானாலும்‌ நீங்கள்‌ எங்களை அடிக்கக்‌ கூடாது.
அடித்தால்‌ வலிக்கிறது. எங்களுக்குத்‌ தெரியாவிட்டால்‌ மறுபடியும்‌
சொல்லிக்‌ கொடுங்கள்‌. நாங்கள்‌ இன்னும்‌ முயற்சி எடுத்துப்‌
படிக்கிறோம்‌.'

'சரி. சரி. நாம்‌ கதையைத்‌ தொடர்வோம்‌. செய்வோமா?'
என்றேன்‌ நான்‌.

நான்‌ மற்படியும்‌ ஆரம்பித்தேன்‌. ஆனால்‌ அவர்களின்‌ மனம்‌
 ஜீவாவையே சுற்றிச்‌ சுழன்றது. 'ஐயா, ஜீவா ஆசிரியரை முன்னே
விட்டுப்‌ பின்னே கேலி செய்பவன்‌; ஆசிரியரின்‌ கேலிச்‌ சித்திரத்தை
சுவரில்‌ வரைந்து அதன்‌ கீழ்‌ அவரைத்‌ திட்டி வாக்கியங்கள்‌ எழுதி
வைப்பான்‌' என்றனர்‌.

'ஜீவா அப்படிச்‌ செய்யக்‌ கூடாது.'

'ஆனால்‌ ஆசிரியர்‌ அவனைக்‌ கண்டபடி அடிக்கிறாரே?'
என்றனர்‌.

'அப்படியானால்‌ என்னதான்‌ செய்வது' என்று நான்‌
கேட்டேன்‌.

'ஆசிரியர்‌ அவனை அடிக்கக்‌ கூடாது.'

'அப்படியானால்‌ பாடங்கள்‌ என்ன ஆகும்‌?'

'பாடங்களைத்‌ தயாரிக்காதவன்‌ யாராயினும்‌ பள்ளியை
விட்டே நீக்கிவிடவேண்டும்‌. ஏன்‌ ஒருவனை அடிக்கவேண்டும்‌?
அடிப்பதால்‌ ஒருவன்‌ படிப்பதானால்‌ ஒவ்வொருவனையும்‌
ஒவ்வொரு நாளும்‌ அடிக்கத்தான்‌ வேண்டும்‌' என்றனர்‌.

'ஜீவாவுக்குப்‌ படிப்பில்‌ அக்கறையில்லை. முயல்‌ பிடிப்பதிலும்‌,
மாடு மேய்ப்பதிலும்தான்‌ விருப்பம்‌' என்றான்‌ மற்றொரு மாணவன்‌.

மற்றொருவன்‌, 'ஜீவா பள்ளியில்‌ அடி வாங்குகிறான்‌.
வெளியில்‌ வந்து மற்ற பையன்களை அடிக்கிறான்‌. எங்களுக்‌
கெல்லாம்‌ அவனைக்‌ கண்டால்‌ பயம்‌' என்றான்‌.

'அவன்‌ தகப்பனார்‌ அரசு அலுவலர்‌. அவனை வற்புறுத்திப்‌
பள்ளிக்கு அனுப்புகிறார்‌. வீட்டில்‌ அவனுக்குப்‌ பாடம்‌ சொல்லிக்‌
கொடுக்கத்‌ தனியே ஓர்‌ ஆசிரியர்‌ அமைக்கப்பட்டிருக்கிறார்‌' என்று
மேலும்‌ கூறினான்‌.

'அந்த விஷயத்தை விட்டுவிடுவோம்‌. நாம்‌ கதையைத்‌
தொடர்வோம்‌' என்றேன்‌ நான்‌.

நான்‌ கதையை முடித்தேன்‌. மணி அடிக்கும்‌ பொழுது நாங்கள்‌
எழுந்தோம்‌. தண்டனைகளையும்‌ அவற்றின்‌ விளைவுகளையும்‌
நினைத்துக்‌ கொண்டே நான்‌ வீட்டுக்குப்‌ போனேன்‌. என்னுடைய
அணுகுமுறையைப்‌ பற்றி நான்‌ தெளிவாக இருந்தேன்‌; நான்‌
யாரையும்‌ தண்டிக்க விரும்பவில்லை.

**4**

இதற்குச்‌ சில நாட்களுக்குப்‌ பிறகு நான்‌ கல்வி அதிகாரியை
மறுபடியும்‌ சந்தித்தேன்‌. அவரிடத்தில்‌ 'ஐயா, தயவுசெய்து,
பள்ளிக்கு வரும்‌ ஒவ்வொரு குழந்தையும்‌ சுத்தமான ஆடைகளை
உடுத்தி வரவேண்டும்‌. குல்லாய்‌ அணிவதானால்‌ அவையும்‌
சுத்தமாக இருக்க வேண்டும்‌ என்று ஆணை பிறப்பியுங்கள்‌.
தலையை ஒழுங்காக வாரியிருக்க வேண்டும்‌. வாரா வாரம்‌
நகங்களை வெட்ட வேண்டும்‌. ஒழுங்காக முடிவெட்டிக்கொள்ள
வேண்டும்‌. சட்டைகளில்‌ பொத்தான்கள்‌ சரிவரத்‌ தைக்கப்‌
பட்டிருக்க வேண்டும்‌. பள்ளிக்கு வரும்‌ முன்‌ குளித்துவிட்டு
வரவேண்டும்‌, அல்லது கைகால்‌ முகமாவது நன்றாக அலம்பி
வரவேண்டும்‌' என்றேன்‌.

கல்வி அதிகாரி நான்‌ கூறுவதைப்‌ பொறுமையாகக்‌ கேட்டு
விட்டு, புன்னகையுடன்‌, 'ஏன்‌, பெற்றோர்கள்‌ புரிந்து கொள்ள
வில்லையா?' என்று கேட்டார்‌.

'நான்‌ பெற்றோர்களைப்‌ புரிந்துகொள்ளச்‌ செய்ய என்னால்‌
இயன்றவரை முயற்சி செய்கிறேன்‌. ஆனால்‌ அவர்கள்‌ புரிந்து
கொள்வதாகத்‌ தெரியவில்லை. நல்ல வசதியுள்ள பெற்றோர்கள்‌
கூடப்‌ புரிந்து கொள்ளவில்லை. 'ஒவ்வொரு நாளும்‌ யார்‌ இதைக்‌
கவனித்துக்‌ கொண்டிருப்பது. உங்கள்‌ வேலை பாடம்‌ கற்றுக்‌
கொடுப்பது மட்டும்தான்‌. மற்றவற்றையெல்லாம்‌ நாங்கள்‌ பார்த்துக்‌
கொள்வோம்‌' என்று கூறுகிறார்கள்‌. இத்தகைய சூழ்நிலையில்‌
கற்றுக்‌ கொடுக்கவே எனக்கு விருப்பம்‌ இல்லை.'

'அது அப்படித்தான்‌' என்றார்‌ கல்வி அதிகாரி.
'இதுதான்‌ நம்முடைய சமூகம்‌. இதன்‌ பண்பாட்டு நிலையை
நான் இந்தத்‌ துறையின்‌ பொறுப்பை ஏற்றுக்‌ கொண்டபிறகு பெற்றோர்‌
களின்மீது ஏதோ சிறிது பாதிப்பு ஏற்பட்டிருக்கிறது.'

'அப்படியானால்‌ நீங்கள்‌ ஏன்‌ இத்தகைய ஆணையைப்‌
பிறப்பிக்கக்‌ கூடாது?'

'இப்படிப்பட்ட ஆணையை என்னால்‌ பிறப்பிக்க முடியாது.
அது என்‌ அதிகார வரம்பிற்கு அப்பாற்பட்டது.

'வரம்புக்கு அப்பாற்பட்டதா? அது எப்படி ? நீங்கள்தான்‌
முதல்நிலை அதிகாரி ஆயிற்றே?'

'இது ஒரு சுதேச சமஸ்தானம்‌. வேறு எங்கேயானாலும்‌
அதிகாரிகளுக்கு அந்த உரிமை இல்லை' என்று அவர்‌ ஒரு நிமிட
மெளத்திற்குப்‌ பிறகு கூறினார்‌. 'இப்படிப்பட்ட ஆணைகள்‌
எல்லாருக்கும்‌ மேலான அதிகாரிகளை அணுகினால்தான்‌
கிடைக்கும்‌. அப்படிக்‌ கிடைத்தாலும்கூட இந்த மக்கள்‌ அதை
நிறைவேற்றப்‌ போகிறார்களா என்ன? எங்கள்‌ ஆணைகளுக்கு
மக்கள்‌ பணியாவிட்டால்‌ என்ன செய்ய முடியும்‌?'

'அவர்களுடைய பிள்ளைகளைப்‌ பள்ளிகளிலிருந்து நீக்கி
விடுங்கள்‌.'

'எல்லாம்‌ செய்ய முடியும்‌. பின்னாலிருந்து ஆதரிப்பது
இல்லாமல்‌ அறிவும்‌ ஆலோசனையும்‌ மட்டும்‌ இருந்து என்ன
செய்ய முடியும்‌? உண்மை என்னவென்றால்‌ நாங்கள்‌ வெறும்‌
ஆசிரியர்கள்‌ மட்டுமே. எங்களை யார்‌ மதிக்கிறார்கள்?'

'அப்படித்தான்‌ வைத்துக்கொள்‌.'

'இருப்பவை அப்படியே இருந்துவிட்டுப்‌ போகட்டும்‌
என்கிறீர்களா?'

'இல்லை இல்லை. இருக்கிறபடி இருக்கட்டும்‌ என்று விட்டு
விட முடியாது' என்றார்‌ அவர்‌.

'என்னை பொறுத்தவரை பள்ளியில் என்னென்ன முன்னேற்றங்களைக் கொண்டு வர முடியுமோ அவற்றைக் கொண்டுவரக் கடுமையாக உழைப்பேன். குழந்தைகள் புதிய பழக்க வழக்கங்களை மேற்கொள்ளும்படி நான் அவர்களுக்கு பயிற்சி அளிப்பேன். எனக்குக் கிடைக்கும் ஓய்வு நேரத்தை பயன்படுத்தி இது
சம்பந்தமாக ஒரு பொதுஜன இயக்கத்தை உண்டாக்குவேன்‌. மக்கள்‌
கவலைப்படுகிறார்களோ இல்லையோ, பள்ளிகளில்‌ சுகாதாரக்‌
குறைவுதான்‌ நோய்களுக்குப்‌ பிறப்பிடம்‌ என்ற உண்மையை
மறைக்க முடியாது.'

கல்வி அதிகாரி, 'நீ என்ன வேண்டுமானாலும்‌ செய்துகொள்‌.
நீ ஒரு பரிசோதனையைச்‌ செய்து பார்க்க வந்திருக்கிறாய்‌.
ஏற்கெனவே நான்கு மாதங்கள்‌ கழிந்துவிட்டன. காலம்‌ கடந்து
கொண்டிருப்பதை மட்டும்‌ கவனத்தில்‌ வைத்துக்‌ கொள்‌' என்றார்‌.

அவரிடம்‌ விடைபெற்று வீடு சென்றேன்‌.

இரண்டு துடைப்பங்களை என்‌ செலவிலேயே வாங்கினேன்‌.
(பள்ளிநிதியில்‌ சில்லரைச்‌ செலவினத்தில்‌ இதை வாங்கப்‌ பணம்‌
இல்லை). ஒரு சிறிய கண்ணாடி, ஒரு சீப்பு, சிறிய கதர்த்துண்டு,
ஒரு சிறிய கத்தரிக்கோல்‌ ஆகியவற்றையும்‌ வாங்கினேன்‌. அதிர்ஷ்ட
வசமாக பள்ளி வளாகத்துக்குள்‌ ஒரு தண்ணீர்க்குழாய்‌ இருந்தது.
வகுப்பிலேயே நான்‌ எல்லா ஆயத்தங்களையும்‌ செய்தேன்‌.

பையன்களை ஒரு வரிசையில்‌ நிற்கவைத்தேன்‌. அவர்கள்‌
மனமிசைந்து முன்வந்தார்கள்‌, ஏனெனில்‌ அவர்கள்‌ என்னை
நேசித்தார்கள்‌. அவர்களுக்கு விருப்பமானவற்றையே நான்‌ செய்‌
கிறேன்‌. அவர்களுக்கு நன்மை தருவனவற்றையே நான்‌ செய்வேன்‌
என்று அவர்கள்‌ உணர்ந்தனர்‌.

அவரவர்‌ முகத்தைக்‌ கண்ணாடியில்‌ பார்க்கச்‌ சொன்னேன்‌.
'யார்‌ யார்‌ தங்கள்‌ முகம்‌, கண்‌, மூக்கு ஆகியவை அழுக்காக
இருப்பதாக நினைக்கிறீர்களோ, அவர்கள்‌ குழாய்க்குப்‌ போய்க்‌
கழுவிக்‌ கொள்ளலாம்‌. அத்துடன்‌ தங்கள்‌ கைகால்களையும்‌
கமுவிக்கொண்டு தலையில்‌ சிறிது தண்ணீர்‌ தெளித்துக்‌ கொள்ள
வேண்டும்‌' என்றேன்‌.

அவர்கள்‌ அனைவரும்‌ வெளியே ஓடி ஒருவரை ஒருவர்‌
தள்ளி முட்டிமோதிக்கொண்டு கை கால்‌, முகம்‌ கழுவினார்கள்‌.

'இவர்களை ஒருவர்பின்‌ ஒருவராக வரிசையில்‌ போய்‌ தங்கள்‌
பணியைச்‌ செய்யக்‌ கற்பிக்க வேண்டும்‌. மனம்‌ போனபோக்கில்‌
ஒருவரும்‌ பணிசெய்யக்‌ கூடாது. இந்தப்‌ பையன்களை ஒழுங்கீனம்‌,
கட்டுப்பாடின்மை ஆகியவற்றின்‌ பிடியிலிருந்து காப்பாற்ற
வேண்டும்‌' என்று நான்‌ நினைத்தேன்‌.

தரையில்‌ ஒரு கோடு போட்டேன்‌. 'எல்லாரும்‌ இந்தக்‌
கோட்டின்‌ மேல்‌ வரிசையாக நில்லுங்கள்‌; ஒருவர்பின்‌ ஒருவராக
குழாய்க்குச்‌ செல்லுங்கள்‌' என்று கூறினேன்‌.

நான்‌ ஒரு பக்கத்தில்‌ இரண்டு கதர்த்துண்டுகள்‌ வைத்துக்‌
கொண்டு நின்று கொண்டேன்‌. நான்‌ கூறியபடி மாணவர்கள்‌ தத்தம்‌
கைகால்களைக்‌ கழுவிக்‌ கொண்டனர்‌.

![யார்‌ தங்கள்‌ முகம்‌  அழுக்காக இருப்பதாக நினைக்கிறீர்களே அவர்கள் குழாய்க்குப் போய்க் கழுவிக்கொள்ள வேண்டும்.](https://i.postimg.cc/mgcm31KW/5.png)

பள்ளியில் என்ன நடைபெறுகிறது என்பதை வழிப்போக்கர்கள் ஆச்சரியத்துடன் பார்த்தனர்.

எல்லாப் பையன்களும் அலம்பிக்கொண்ட பிறகு நாங்கள் வகுப்புக்கு சென்றோம். அவர்களிடம்‌ சீப்பைக்‌ கொடுத்து எல்லா
மாணவர்களையும்‌ அவர்களால்‌ முடிந்த அளவுக்கு தலைமுடியைச்‌
சீவிக்கொள்ளச்‌ செய்தேன்‌.

முதலில் ஒரு கடவுள் வணக்கப்பாடலை நான் பாடினேன். அது எனக்கு தன்னிச்சையாகவே தோன்றியது. அன்று நகங்களைப் பரிசோதிப்பதும், உடைகளையும் பொத்தான்களையும் பரிசோதிப்பதும் மேற்கொள்ளப்பட முடியவில்லை.

**5**

என்னுடைய கதைகளின் மூலம் வரலாறு போதிப்பதற்கான அடிப்படையை நான் அமைத்திருந்தேன். இப்பொழுது நாட்டுப்புற பாடல்களின் மூலம் செய்யுள் பாடங்களை போதிப்பதற்கான அடிப்படையை அமைக்க நான் முடிவு செய்தேன். நீண்ட
ஆலோசனைக்குப்‌ பிறகு, முதல்‌ ஆறுமாதங்களை ஆரம்ப ஆயத்தங்‌
களுக்குச்‌ செலவிடுவது என்று முடிவு செய்தேன்‌. அடுத்த ஆறு
மாதங்களுக்கு வரையறை செய்யப்பட்ட பாடங்களைக்‌ கற்றுக்‌
கொடுப்பதற்கு இது அடிப்படையாக அமையும்‌ என்றும்‌ முடிவு
செய்தேன்‌.

புதியதாக ஏதாவது ஒன்றைத்‌ தொடங்கினால்‌, மாணவர்‌
களின்‌ முதல்‌ பிரதிபலிப்பு அதைக்‌ கேலி செய்வதும்‌ சிரிப்பதுமாகத்‌
தான்‌ இருக்கும்‌. நான்‌ நாட்டுப்புறப்‌ பாடல்களை ஆரம்பித்தேன்‌.

'மாணவர்களே! நாம்‌ ஒரு பாடல்‌ பாடுவோம்‌. நான்‌
ஆரம்பிக்கிறேன்‌. நீங்கள்‌ தொடர்ந்து பாடுங்கள்‌' என்றேன்‌.

நான்‌ ஒரு நாட்டுப்புறப்‌ பாடலைப்‌ பாட ஆரம்பித்தேன்‌.

'கண்ணன்‌ உள்ளம்‌ நிறைந்தவன்‌ தோழியரே !

கண்ணன்‌ உள்ளத்தில்‌ இருப்பவன்‌'

ஒருவராலும்‌ பின்பற்றிப்‌ பாடமுடியவில்லை. எனக்கு
ஆச்சரியமாக இருந்தது. என்ன இது? நான்காம்‌ வகுப்பில்‌ படிக்கும்‌
மாணவர்களுக்கு இந்த எளிய சந்தத்தைக்கூடப்‌ பாட முடிய
வில்லையே. அவர்களுக்குப்‌ பாடியே பழக்கமில்லை போலும்‌.

நான்‌ வேறு ஒரு பாடலைத்‌ தொடங்கினேன்‌:

'இந்த மயில்‌ என்‌ சொந்த மயில்‌

முத்துக்‌ கொரிக்கும்‌ மயில்‌

இதுவே எனது மயில்‌'

இதற்குக்‌ கொஞ்சம்‌ வரவேற்பு இருந்தது. ஆனால்‌ பையன்கள்‌
சுருதிவிட்டு உரக்கப்‌ பாடினார்கள்‌. பாட்டே பெரிய -கூச்சலாக
மாறியது. அடுத்த வகுப்பு ஆசிரியர்‌ வந்தார்‌. 'தயவு செய்யுங்கள்‌
ஐயா! போதும்‌ இந்தக்‌ கூச்சல்‌. எங்கள்‌ வகுப்பில்‌ ஒரு வார்த்தை
கூடக்‌ காதில்‌ விழவில்லை.'

மற்றொரு ஆசிரியரும்‌ அவருடன்‌ சேர்ந்து கொண்டார்‌.
'ஒவ்வொரு நாளும்‌ நீங்கள்‌ ஒரு புதிய பிரச்சினையை உண்டாக்க
வேண்டுமா? நாங்கள்‌ எங்கள்‌ பையன்களுக்கு அமைதியாகப்‌
பாடம்‌ சொல்லிக்கொடுக்கவா, வேண்டாமா ? உங்களுக்கு விளைவு
களைப்‌ பற்றிக்‌ கவலையே இல்லை. உங்கள்‌ பரிசோதனை வெற்றி
பெற்றால்‌ கல்வி அதிகாரி எங்களை 'இதைச்‌ செய்‌ அதைச்‌ செய்‌'
என்பார்‌. உங்கள்‌ பரிசோதனை தோல்வி அடைந்தால்‌, உங்கள்‌
மூட்டையைக்‌ கட்டிக்கொண்டு போய்விடுவீர்கள்‌.'

தலைமைஆசிரியர்‌ வந்தார்‌. 'ஐயா லட்சுமிராம்‌ அவர்களே!
இது என்ன தனியார்‌ ஆரம்பப்‌ பாடசாலை என்று நினைத்‌
தீர்களா? பெருக்கல்‌ வாய்ப்பாடு ஒப்புவிப்பதுபோல்‌ இப்படிக்‌
கூட்டமாகப்‌ பாட ஆரம்பித்து விட்டீர்களே? இதற்குப்‌ பெயர்தான்‌
புதிய பரிசோதனையா? ஏன்‌ நம்முடைய முன்னோர்களுக்கு
எல்லாம்‌ நாட்டுப்புறப்பாடல்கள்‌ தெரியுமே?'

எல்லாரும்‌ போய்விட்டார்கள்‌.

நான்‌ அடியோடு கீழே தள்ளப்பட்டுவிட்டேன்‌. 'கொஞ்ச
காலத்துக்கு இந்தக்‌ கூட்டுப்பாடலை நான்‌ தள்ளிப்போட
வேண்டும்‌. பாடல்‌ பாடக்‌ கேட்பதோடு நிறுத்திக்கொள்ள
வேண்டும்‌' என்று எனக்கு நானே கூறிக்கொண்டேன்‌.

'சற்றுப்‌ பொறுங்கள்‌. நான்‌ பாடும்பொழுது கேளுங்கள்‌' என்று
பையன்களுக்குச்‌ சொன்னேன்‌.

நான்‌ பாட ஆரம்பித்தேன்‌:

'சின்னதொரு மூக்குத்தி செய்வாய்‌

அன்பான ஆசாரியாரே

சின்னதொரு மூக்குத்தி எனக்குச்‌ செய்வாய்‌

எனக்கோ கழுதையைக்‌ கவர்ந்திழுக்கும்‌ குரல்வளம்‌! ஆனால்‌
நான்‌ சுருதிதப்பிப்‌ பாடுவதில்லை. ஏதோ பாடினேன்‌. எனக்கு
மட்டும்‌ நல்ல குரல்வளம்‌ இருந்தால்‌ எப்படி இருக்கும்‌! என்னால்‌
இயன்ற வரை நன்றாகப்‌ பாடினேன்‌. பாடலுக்கு ஏற்றாற்போல்‌
அபிநயமும்‌ செய்தேன்‌. நடிப்பில்‌ எனக்குச்‌ சிறிது பயிற்சி உண்டு.
சில பையன்களுக்கு என்‌ பாடல்‌ பிடித்திருந்தது. சிலருக்குச்‌
சலிப்பாக இருந்தது. அவர்கள்‌ குறும்பு செய்ய ஆரம்பித்தார்கள்‌.
சம்பக்கும்‌ அவனது நண்பர்களும்‌ கண்ஜாடை செய்துகொண்டு
என்னைக்‌ கேலி செய்வது போல்‌ இருந்தார்கள்‌. அதுவும்‌ என்‌
கவனத்திற்குத்‌ தவறவில்லை. அது குறித்து நான்‌ பின்னால்‌
கவனித்துக்‌ கொள்வேன்‌.

பாட்டு சலிப்பூட்டுவதாகத்‌ தோன்றுபவர்களிடம்‌ 'நீங்கள்‌
தனியே உட்காருங்கள்‌. உங்கள்‌ சிலேட்டுகளில்‌ உங்களுக்கு விருப்ப
மானவற்றை எழுதுங்கள்‌, அல்லது படம்‌ வரையுங்கள்‌' என்றேன்‌.

மற்றும்‌ ஒரு பாடலைப்‌ பாடினேன்‌. இப்பொழுது பாடலில்‌
ஆர்வம்‌ கூடியது. மூன்றாவதாக ஒரு பாடலையும்‌ பாடினேன்‌.
இரண்டாவது பாடலை மாணவர்கள்‌ மிகவும்‌ ரசித்தார்கள்‌. அதை
நான்‌ மீண்டும்‌ மீண்டும்‌ பாடினேன்‌. ஒவ்வொரு முறை பாடியதும்‌
மாணவர்களின்‌ ஆர்வம்‌ பெருகியது.

பையன்களிடம்‌ நான்‌, 'நான்‌ பாடும்‌ பாடலைக்‌ கேளுங்கள்‌.
ஆனால்‌ நீங்கள்‌ அதைப்‌ பாடாதீர்கள்‌. பள்ளிவளாகத்திற்குள்‌
பாடவே பாடாதீர்கள்‌' என்றேன்‌.

இரண்டு நாட்களுக்குள்‌ பையன்கள்‌ 'சின்னதொரு மூக்குத்தி
செய்வாய்‌...' என்று பாடுவது கேட்டது. நான்‌ அவர்களைப்‌ பள்ளி
வளாகத்துக்கு வெளியே போகச்‌ சொன்னேன்‌. நகர மக்களும்‌
பேசத்‌ தொடங்கினர்‌: 'இது என்ன வகையான செய்யுள்‌ ?'

![பாட்டுக்கேட்பதில்‌ விருப்பம்‌ இல்லாதவர்கள்‌ தனியே உட்காருங்கள்‌. சிலேட்டில்‌ விருப்பமானவற்றை எழுதுங்கள்‌, அல்லது படம்‌ வரையுங்கள்‌.](https://i.postimg.cc/fR6B8Tht/6.png)

தையற்காரன்‌ பாணா சொன்னான்‌, 'இது நவராத்திரித்‌
திருவிழாவில்‌ பாவாயில்‌ பாடும்‌ பாடல்‌' என்பதாக.

ராகவ்‌ சொன்னான்‌, 'இந்த ஆசிரியர்‌ 'பாவாய்‌' நடிகர்‌ போலும்‌.
இவர்‌ இங்கே 'பாவாய்‌' சொல்லிக்‌ கொடுக்க வந்திருக்கிறார்‌.'

பையன்களின்‌ தாய்மார்கள்‌ கவலைப்பட்டார்கள்‌. 'ஏன்‌
பெண்கள்‌ பாடவேண்டிய பாடல்களைப்‌ பையன்களுக்குச்‌
சொல்லிக்‌ கொடுக்கிறார்கள்‌ ?' என்று.

இவற்றையெல்லாம்‌ நான்‌ புறக்கணித்தேன்‌. இதைக்‌
கவனித்துக்‌ கொண்டிருந்தால்‌ நான்‌ எப்படி பணிபுரிய முடியும்‌?
என்னுடைய பரிசோதனையில்‌ நான்‌ தைரியமாக இறங்க
வேண்டும்‌. இதன்மூலம்தான்‌ ஒரு புதிய பாதையை வகுக்க முடியும்‌.

ஒவ்வொரு நாளும்‌ புதிய பாடல்களைப்‌ பாடினேன்‌.
பையன்கள்‌ எவற்றை விரும்பினார்கள்‌ என்பதையும்‌ அறிந்து
கொண்டேன்‌. இவ்வாறாக பல பையன்கள்‌ ஐந்தாறு பாடல்களைப்‌
பாடம்‌ செய்துவிட்டார்கள்‌. சங்கீதமே பிடிக்காத ஒரு சில பையன்‌
களும்‌ இருக்கத்தான்‌ செய்தார்கள்‌. அவர்கள்‌ அந்த நேரத்தில்‌
படிக்கவோ எழுதவோ செய்தார்கள்‌. அவர்களைப்‌ பற்றி நான்‌
கவலைப்படவில்லை.

நான்‌ தண்டியா ரஸ்ஸை அறிமுகப்படுத்துவதைக்‌ குறித்து
ஆலோசிக்கலானேன்‌.
ஆகவே வகுப்பின்‌ நடவடிக்கைகள்‌ பின்வருமாறு அமைந்தன:
கதை சொல்லுதல்‌, நூல்நிலையம்‌, 'மாதிரி வாசிப்பு', விளையாட்டு,
சொல்ல எழுதுதல்‌, பாடல்கள்‌ பாடக்‌ கேட்டல்‌, சுத்தமும்‌, கடவுள்‌
வாழ்த்தும்‌.

**6**

ஒருமுறை ஒரு பரமஹம்ஸ சந்நியாசி எங்கள்‌ வகுப்புக்கு வந்தார்‌.
அவருடன்‌ தலைமைஆசிரியரும்‌ வந்தார்‌. தலைமைஆசிரியர்‌
அவரை அறிமுகம்‌ செய்துவைத்தார்‌: 'இந்த மகான்‌ சமயச்‌ சொற்‌
பொழிவுகள்‌ செய்பவர்‌. இந்த ராஜ்ஜியத்தில்‌ ஒவ்வொரு
பள்ளியிலும்‌ சமயச்‌ சொற்பொழிவுகள்‌ நிகழ்த்த அவருக்கு அனுமதி
வழங்கப்பட்டுள்ளது. இன்று அவர்‌ கல்வி அதிகாரியிடம்‌ ஒரு
பரிந்துரை பெற்றுக்கொண்டு நமது பள்ளியில்‌ சொற்பொழிவு
நிகழ்த்துவதற்காக வருகை புரிந்திருக்கிறார்‌.'

நான்‌ மரியாதையோடு அப்பெரியவருக்கு வணக்கம்‌ செலுத்தி
விட்டு அவர்‌ அமர்வதற்கு நாற்காலி ஒன்றை அளித்தேன்‌.
அதன்பின்‌ அவரைச்‌ சொற்பொழிவு நிகழ்த்த வேண்டினேன்‌.

பையன்கள்‌ சந்நியாசியைப்‌ பரக்கப்‌ பார்த்தனர்‌. அவரது
மழித்த தலை, பிரகாசமான முகம்‌, ஒல்லியான தேகம்‌, அவர்‌
கையில்‌ வைத்திருந்த கமண்டலம்‌ ஆகியவற்றை வினோதமாகப்‌
பார்த்தனர்‌. நான்‌ பையன்களிடம்‌, 'சுவாமிஜி நம்மிடம்‌ இப்பொழுது
சொற்பொழிவு செய்யப்போகிறார்‌. தயவு செய்து கவனமாகக்‌
கேளுங்கள்‌' என்று கூறினேன்‌.

பையன்கள்‌ நான்‌ சொன்னதற்கு இணங்க அமைதியாக
அமர்ந்திருந்தனர்‌.

சுவாமி தமது உபதேசத்தைத்‌ தொடங்கினார்‌. 'பையன்களே!
உலகத்தில்‌ காணப்படும்‌ பொருள்களிலெல்லாம்‌ மிகப்‌ பெரியவர்‌
கடவுள்‌. அவர்தான்‌ இந்த உலகைப்‌ படைத்தார்‌. உலகம்‌ அவரால்‌
தூன்‌ நடைபெறுகிறது. நமக்கெல்லாம்‌ அவர்தான்‌ ஆதி...'

இவ்வாறு கடவுளின்‌ புகழைக்‌ குறித்துச்‌ சொற்பொழிவு
நிகழ்ந்தது.

நான்‌ ஒன்றும்‌ பேசாமல்‌ அமைதியாக இருந்தேன்‌. பையன்‌
களும்‌ அமைதியாகவே இருந்தார்கள்‌. படிப்படியாக அவர்கள்‌
பொறுமை இழக்கத்‌ தொடங்கினர்‌. சிலர்‌ அசைந்தார்கள்‌; சிலர்‌
பேனாவைத்‌ திருகவும்‌ சிலேட்டை ஆட்டவும்‌ செய்தார்கள்‌. சிலர்‌
புத்தகத்தைப்‌ புரட்டினார்கள்‌; சிலர்‌ வெளிப்படையாகவே எரிச்சல்‌
அடைந்ததை வெளிப்படுத்தினார்கள்‌. ஒரு பையன்‌ கழிப்பிடத்‌
திற்குச்‌ செல்ல அனுமதி கேட்டு வெளியே சென்றான்‌. அடுத்‌
தடுத்து மற்ற பையன்களும்‌ இவ்வாறே செய்யத்‌ தொடங்கினார்கள்‌.
இரண்டு பையன்கள்‌ பேச முயன்றார்கள்‌. நான்‌ அவர்களை
அமைதியாக இருக்கும்படி சைகையால்‌ தெரிவித்தேன்‌.

நான்‌ சந்நியாசியிடம்‌, 'சுவாமி, பையன்கள்‌ புரிந்துகொள்ளும்‌
படியாகச்‌ சில செய்திகளைக்‌ கூறுங்கள்‌' என்று வேண்டிக்‌
கொண்டேன்‌.

சுவாமி சுற்றி வளைத்துப்‌ பேசுபவரல்ல. அவர்‌ இந்து சமயத்‌
தையும்‌, அதன்‌ புனித நூல்களையும்‌ கொள்கைகளையும்‌ குறித்துப்‌
பேசினார்‌. அனால்‌ பையன்களுக்கு இதுவும்‌ ரசிக்கவில்லை.

எனக்கு விந்தையாக இருந்தது, 'இதுவா சமயப்பிரச்சாரம்‌
செய்யும்‌ முறை? மிக ஆழ்ந்ததும்‌, புரிந்துகொள்வதற்கு வாழ்நாள்‌
முழுவதும்‌ முயற்சி செய்ய வேண்டியதுமான சமயத்தின்‌ அடிப்‌
படைத்‌ தத்துவங்களை இந்த முறையில்‌ விளக்க முடியுமா? இது
நீதிபோதனை அல்லது சமயத்தைக்‌ குறித்த விஷயங்களைப்‌ பரப்பும்‌
வகுப்பா? இப்படிப்பட்ட சமயக்குறிப்புகள்‌ உயிரற்ற சடலம்‌
போன்றவை.'

சுவாமி புனித நூல்களிலிருந்து சுலோகங்களை உரைக்கத்‌
தொடங்கிய பொழுது நான்‌ இத்தகைய சிந்தனைகளில்‌ ஆழ்ந்திருந்‌
தேன்‌. பையன்கள்‌ தங்களால்‌ இயன்றவரை அவரைப்‌ பின்பற்றிச்‌
சுலோகங்களை ஓலித்தனர்‌. அனால்‌ அவற்றில்‌ ஒரு வார்த்தையைக்‌
கூட அவர்கள்‌ புரிந்துகொள்ளவில்லை. பையன்கள்‌ ஏதோ ஒரு
ஒலியை எழுப்பினார்கள்‌, அதுவும்‌ வேடிக்கையாகத்தான்‌.

சுவாமி மிகுந்த சிரத்தையோடு அவற்றையெல்லாம்‌ கூறினார்‌.
அவரைப்‌ பொறுத்தவரையில்‌, இது மிகவும்‌ தேவையான புனிதக்‌
கடமையாகும்‌. அவர்‌ தனது கடமையைச்‌ சரிவரச்‌ செய்தார்‌.
ஆனால்‌ பையன்களைப்‌ பொறுத்தமட்டிலும்‌ இது விழலுக்கு
இறைத்த நீராக இருந்தது.

சுவாமிஜி சுலோகங்களின்‌ பொருளை விளக்கினார்‌.
பையன்கள்‌ கேட்டுத்தான்‌ ஆக வேண்டியிருந்தது.

அவர்‌ அவற்றைக்‌ கரும்பலகையில்‌ எழுதிப்‌ பையன்களையும்‌
தம்‌ குறிப்பேடுகளில்‌ எழுதிக்‌ கொள்ளச்‌ சொன்னார்‌. அதன்பிறகு
அவர்‌, 'நாள்தோறும்‌ காலையில்‌ எழுந்ததும்‌, இரவில்‌ படுக்கப்‌
போகும்‌ முன்பும்‌ இந்தச்‌ சுலோகங்களைச்‌ சொல்லுங்கள்‌' என்று
கேட்டுக்‌ கொண்டார்‌. 'இது உங்கள்‌ அறிவை வளர்க்கும்‌. தேக
வலிமையைப்‌ பெருக்கும்‌. உங்களிடம்‌ ஒளியைச்‌ சேர்க்கும்‌.'

என்னுடைய வகுப்பு மாணவர்கள்‌ சராசரி பத்து முதல்‌

![பரமஹம்ச சந்நியாசியைப்‌ பையன்கள்‌ பரக்கப்‌ பார்த்தனர்‌. அவருடைய மழித்ததலை, ஒளிபொருந்திய முகம்‌, ஒல்லியான தேகம்‌, கமண்டலம்‌ ஆகியவற்றையே விநோதமாகப்‌ பார்த்தனர்‌.](https://i.postimg.cc/XvdxmSV2/7.png)

பன்னிரண்டு வயதுக்குட்பட்டவர்கள்‌. அவர்களுக்குச்‌ சமயத்தைக்‌
குறித்தும்‌ புனித சுலோகங்களைக்‌ குறித்தும்‌ என்ன அக்கறை
இருக்கப்‌ போகிறது? இருந்தாலும்‌ அவர்கள்‌ சுலோகங்களையும்‌
அவற்றின்‌ பொருளையும்‌ குறித்துக்‌ கொண்டார்கள்‌.

நான்‌ சிந்தித்தேன்‌: 'சந்நியாசிக்கும்‌ பிரசங்கம்‌ செய்ய வேறு
எந்த இடமும்‌ இல்லாததால்‌ அவர்கள்‌ பள்ளிகளுக்கு வந்து
விட்டார்கள்‌. கடந்த காலத்தில்‌ கோவில்களில்‌ செய்யப்பட்ட
போதனைகள்‌ இல்லங்களில்‌ பெற்றோர்களால்‌ நடைமுறைப்‌
படுத்தப்பட்டன. அது குழந்தைகளுக்கு சமயக்‌ கல்வியாக
அமைந்தது. ஆனால்‌ இக்காலத்தில்‌ பெற்றோர்களுக்குச்‌ சமயச்‌
சொற்பொழிவுகளைக்‌ கேட்க நேரம்‌ இல்லையா? அல்லது எந்தக்‌
காரணத்தை முன்னிட்டோ பெற்றோர்களின்‌ காலம்‌ மாறி
விட்டதா? அதனால்‌ அவற்றைப்‌ பள்ளிக்‌ கூடங்களுக்குக்‌ கொண்டு
வந்து விட்டார்களா?'

மணி அடித்தபொழுது நான்‌ 'இதைத்தான்‌ சிந்தித்துக்‌ கொண்‌
டிருந்தேன்‌. களைப்படைந்து போன பையன்கள்‌ சுவாமிஜிக்கு
வணக்கம்‌ செலுத்திவிட்டு வெளியே சென்றனர்‌. சுவாமிஜியும்‌
நானும் மட்டும்‌ வகுப்பில்‌ இருந்கோம்‌. 'புனிதமான சுவாமியே!
இன்று ஒருநாள்‌ என்‌ விருந்தாளியாக இருங்கள்‌' என்று வேண்டிக்‌
கொண்டேன்‌.

சாப்பிட்டுக்‌ கொண்டிருந்தபொழுது, எங்கள்‌ பேச்சுக்கு
இடையே சமயக்கல்வி இடம்‌ பெற்றது. சுவாமிஜி, 'ஒரு காலத்தில்‌
சமயத்துக்கு இருந்த மதிப்பு இப்பொழுது இல்லை. அதனால்தான்‌
சமய போதனையை இளம்‌ பருவத்திலேயே கொடுக்க வேண்டி
இருக்கிறது' என்றார்‌.

நான்‌, 'சுவாமிஜி! கடவுள்‌, ஆன்மா, சமயம்‌ ஆகியவற்றைக்‌
குறித்த நுட்பமான கருத்துக்களை இளம்பருவத்தில்‌ எப்படிக்‌
கிரகிக்க முடியும்‌?' என்று கேட்டேன்‌. 'நீங்களே பார்த்தீர்களே,
பையன்களுக்கு இவற்றில்‌ சிரத்தை இல்லை. மரியாதைக்காகத்தான்‌
அவர்கள்‌ அமர்ந்திருநார்கள்‌.'

சுவாமிஜி, 'ஆம்‌. அது உண்மைதான்‌. பையன்களுக்கு விளை
யாட்டில்தான்‌ விருப்பம்‌. கதைகளையும்‌ அவர்கள்‌ சுவைத்துக்‌
கேட்பார்கள்‌. அனால்‌ அவர்களுக்கு விருப்பமோ இல்லையோ,
நம்முடைய புனித நூல்களை அவர்களுக்குப்‌ போதிக்கத்தான்‌
வேண்டும்‌. மாணவர்கள்‌ அவற்றை மனப்பாடம்‌ செய்து கொள்ளக்‌
கற்பிக்கப்பட வேண்டும்‌.'

நான்‌ அவரை மறுத்து 'ஆனால்‌ சுவாமிஜி, சமயம்‌ என்பது
வெறும்‌ நாக்கின்‌ நுனியில்‌ தங்கியிருப்பதற்காக மட்டும்‌ அல்ல.
சமயம்‌ என்பது ஒரு விழிப்பு. அது உள்ளிருந்து உண்டாக வேண்டும்‌.
அதற்கான ஏக்கம்‌ இருக்கும்‌ பொழுதுதான்‌ அது வரும்‌. சரியான
நேரத்தில்தான்‌ அது வரும்‌. இது தவறான நேரத்தில்‌ அவர்களின்‌
மீது சுமத்தப்படுவதாகாதா?'

சுவாமிஜி என்‌ வாதத்தைக்‌ குறித்துச்‌ சிந்தித்தார்‌. நான்‌
தொடர்ந்தேன்‌. 'சமயம்‌ என்பது சத்தியம்‌. அது விடுதலைக்கு
இட்டுச்‌ செல்கிறது. மனிதனின்‌ இறுதிக்‌ குறிக்கோள்‌ விடுதலையே.
ஆனால்‌ இது கடினமானது என்று நீங்கள்‌ கருதவில்லையா?
சாதாரணப்‌ பகுத்தறிவுக்கு இது எட்டுமா? இதை அறிவதற்கு அளவு
கடந்த ஆயத்தம் வேண்டாமா?

'அது சரிதான்‌. ஆனால்‌...'

நான்‌ தொடர்ந்தேன்‌: 'சமயம்‌ என்பது சந்தைக்‌ கடையில்‌
வாங்கப்படுவதல்ல. புத்தகங்களால்‌ அச்சிடப்பட்டுள்ளது சமயம்‌
அல்ல. சமயத்தின்‌ நுட்பமான ரகசியங்கள்‌ எல்லாம்‌, ஒவ்வொரு
தனிமனிதனும்‌ தன்னுடைய சொந்த முயற்சியால்‌ கண்டுபிடிக்க
வேண்டியவை அல்லவா?

சுவாமிஜி ஒப்புக்‌ கொண்டார்‌. 'அதனால்தான்‌ நம்‌ முன்‌
னோர்கள்‌ தங்கள்‌ குருக்களின்‌ ஆசிரமத்தில்‌ தங்கியிருந்து சமயத்தை
உள்ளவாறு அறிய கடும்‌ முயற்சி மேற்கொள்ள வேண்டியிருந்தது.'

'ஆனால்‌ இந்நாளில்‌ நாம்‌ வீடுகளிலும்‌, பள்ளிகளிலும்‌
மக்களுக்கிடையே சமயத்தைப்‌ பிரச்சாரம்‌ செய்ய முயன்று
வருகிறோம்‌!'

'இது கலியுகம்‌ அல்லவா? இன்று யார்‌ குருவின்‌ ஆசிர
மத்துக்குப்‌ போவார்கள்‌ ?' என்றார்‌ சுவாமிஜி.

'அப்படியானால்‌ விட்டு விடுங்கள்‌. சமயத்தை விற்பததாலோ
அல்லது நன்கொடையாக அளிப்பதாலோ அது பரவி விடாது.'

'அப்படியானால்‌ என்ன செய்வது?'

'சிறு குழந்தைகளுக்குச்‌ சமய போதனை செய்யக்‌ கூடாது
என்று நான்‌ கருதுகிறேன்‌. இந்த வயதில்‌ அவர்களுக்கு ஆரோக்‌
கியமான உடலும்‌ மனமும்‌, கறைபடாத அறிவும்‌, வேலை
செய்வதற்குக்‌ களைப்பு உண்டாகாத ஆற்றலும்தான்‌ தேவை.
அவர்களை எல்லா வகையிலும்‌ வலிமை பெறச்‌ செய்வதுதான்‌
முறை.'

'ஆம்‌. வலிமையுடையவர்கள்தான்‌ ஆன்மாவை அறிய
முடியும்‌' என்றார்‌ சுவாமிஜி.

நான்‌, 'இளமை தனக்கென விதிக்கப்பட்ட காலத்தில்‌
மலருவது போல, சமய வேட்கையும்‌ அதற்குரிய காலத்தில்‌
அரும்பும்‌ என்பது என்‌ கருத்து. இவ்வாறு காலமற்ற காலத்தில்‌
சமயத்தைப்‌ புகுத்துவது காலமற்ற காலத்தில்‌ செய்யும்‌ திருமணம்‌
போன்றது. சமயம்‌ என்றால்‌ சுலோகங்களை ஒப்பிப்பதும்‌, நாள்‌
தோறும்‌ இயற்றும்‌ சடங்குகளும்‌ மட்டும்தான்‌ என்பது சமய
வேட்கையின்‌ கூர்மையை மழுங்கச்‌ செய்துவிடும்‌. ஒருவன்‌
வாழ்நாள்‌ முழுவதும்‌ சுலோகங்களை ஒப்பிக்கலாம்‌. சடங்குகளைப்‌
பின்பற்றலாம்‌. சமயத்தின்‌ புற வெளியீடுகளைப்‌ பின்பற்றலாம்‌.
இருந்தாலும்‌ உண்மையான சமயவாதியாக இருக்க முடியாது!'
என்றேன்‌.

'நான்‌ ஒப்புக்‌ கொள்கிறேன்‌. இதுகாறும்‌ நான்‌ அடைந்த
தனிப்பட்ட ஆன்மீக அனுபவத்தின்‌ வாயிலாக, இப்படிச்‌
சிறுவர்களுக்குச்‌ செய்யப்படும்‌ சமய போதனை அவர்களுக்குச்‌
சலிப்பையே தரும்‌. ஆகவே சமயக்‌ கல்வியைப்‌ போதிப்பதற்கு
வேறு ஒரு வழியை மேற்கொள்ள வேண்டும்‌ என நானும்‌
கருதுகிறேன்‌' என்றார்‌ சுவாமிஜி.

'புனிதரே மன்னிக்க வேண்டும்‌' நான்‌ இடைமறித்தேன்‌.
'சமயம்‌ வாழ்ந்து காட்டப்படவேண்டியது என்பதைத்தான்‌ நான்‌
சொல்ல வருகிறேன்‌. பெற்றோர்கள்‌ முயற்சி செய்ய வேண்டும்‌.
ஆசிரியர்களும்‌ முயற்சி செய்ய வேண்டும்‌. மாணவர்களின்‌ பாடப்‌
புத்தகங்களில்‌ குறிப்புகள்‌ வரும்‌ இடங்களில்‌ எல்லாம்‌ புராணங்கள்‌,
இதிகாசங்களிலிருந்து கதைகளைச்‌ சொல்லலாம்‌. வரலாற்றில்‌
இடம்‌ பெறும்‌ நாயகர்களின்‌ கவிதைகளைக்‌ கூறுவது போல புராண
இதிகாச புருஷர்களின்‌ கதைகளைக்‌ கூறலாம்‌. இந்த அளவுக்குக்‌
குழந்தைகளைச்‌ சமய அறிவு பெறச்‌ செய்வதும்‌ ஆயத்தம்‌
செய்வதும்‌ போதுமானது. சடங்குகளைப்‌ போதிப்பதை விட்டு
விடலாம்‌. புனிதச்‌ சுலோகங்களை மனப்பாடம்‌ செய்வதும்‌,
ஒப்பிப்பதும்‌ தேவையில்லை. நீதி போதனையின்‌ பெயரால்‌
மாணவர்களுக்குச்‌ சமயத்தின்‌ உதவாத பகுதிகளையும்‌ நூல்‌
களையும்‌, இவற்றைப்‌ போன்றவற்றையும்‌ போதிக்க வேண்டாம்‌'
என்றேன்‌.

'அப்படியானால்‌ நான்‌ என்ன செய்ய வேண்டும்‌?' என்று
சுவாமிஜி கேட்டார்‌.

'நான்‌ செய்வதைப்போல அவர்களுக்குக்‌ கற்பியுங்கள்‌'
என்றேன்‌ நான்‌.

'எப்படி ஒரு சந்நியாசி ஆசிரியராகப்‌ பணியாற்ற முடியும்‌?'
என்று சுவாமிஜி கேட்டார்‌.

'மக்களுக்கு அறிவு போதிப்பது உங்கள்‌ பணி. நீங்கள்‌
ஆசான்களாக மாறினால்‌, நல்ல ஆசிரியர்கள்‌ இல்லாத குறையைப்‌
போக்கி, உண்மையான நல்ல பணியைச்‌ செய்ய முடியுமே?'
என்றேன்‌ நான்‌.

சுவாமிஜி புன்னகையுடன்‌ கைகழுவச்‌ சென்றார்‌.

அதன்‌ பிறகு அவரும்‌ நானும்‌ மிகவும்‌ நெருங்கிப்‌ பழகினோம்‌.
அவர்‌ கல்வியில்‌ புதிய கருத்துக்களைப்‌ பற்றிப்‌ படிக்கிறார்‌; நான்‌
அவரிடம்‌ சமயத்‌ தத்துவ நூல்களைக்‌ கற்றுக்‌ கொள்கிறேன்‌.

**7**

காலம்‌ கடந்து கொண்டிருந்தது. ஆண்டு முடிவிற்குள்‌ நான்‌ பாடத்‌
திட்டத்தை முடித்தாக வேண்டும்‌; என்னுடைய முறைகளையும்‌
முன்னேற்றியாக வேண்டும்‌. இந்தப்‌ பரிசோதனைக்கு ஏதாவது
பொருள்‌ இருக்க வேண்டுமானால்‌, நான்‌ கட்டாயமாக முன்னேற்‌
றத்தைக்‌ காட்டியாக வேண்டும்‌.

நான்‌ வரலாற்றைப்‌ போதிக்க வேண்டும்‌ என நினைத்தேன்‌.
வரலாற்றுப்‌ பாடப்புத்தகங்களை நான்‌ படித்துப்‌ பார்த்தேன்‌.
எனக்குத்‌ திருப்தி ஏற்படவில்லை. ஒரு புத்தகத்தில்‌ தவறுகள்கூட
இருந்தன. மற்றொரு புத்தகம்‌ பழமையான கண்ணோட்டத்தில்‌
எழுதப்பட்டிருந்தது. மூன்றாவது புத்தகம்‌ பணம்‌ சம்பாதிப்பதற்‌
காகவே எழுதப்பட்டிருந்தது. நான்காவது புத்தகத்தின்‌ நடையும்‌,
மொழியும்‌ மிகவும்‌ மோசமாக இருந்தன. ஜனரஞ்சகமாக ஒரு
புத்தகம்‌ வயதுவந்தோருக்கு ஏற்றபடியும்‌, மாணவர்களுக்குக்‌
கடினமாகத்‌ தோன்றும்படியும்‌ இருந்தது.

'இந்தப்‌ புத்தகங்கள்‌ உதவாது' என்று நான்‌ கருதினேன்‌.

அப்படியானால்‌ நான்‌ என்ன செய்வது? வரலாற்றைக்‌
கதைகளின்‌ வாயிலாகவே கற்பிப்பது என நான்‌ முடிவு செய்தேன்‌.
எல்லாக்‌ குழந்தைகளும்‌ கதைகளை விரும்பினார்கள்‌. இது
வரை நான்‌ அவர்களுக்குப்‌ பலவிதமான கதைகளைச்‌ சொல்லி
வந்தேன்‌. பாதி உண்மை கலந்தவை, கற்பனைக்கதைகள்‌, தேவதைக்‌
கதைகள்‌. ஆனால்‌ வரலாற்றுக்‌ கதைகள்‌ இம்மாதிரி இல்லை.
வறண்ட வரலாற்று உண்மைகளைக்‌ கொண்டு கதைகளை நான்‌
உருவாக்கினேன்‌. மாணவர்கள்‌ அமைதியிழந்து காணப்பட்டனர்‌.
'ஐயா, இது கதை இல்லை' என்று அவர்கள்‌ குறை
கூறினார்கள்‌.
'ஐயா, இம்மாதிரிக்‌ கதைகள்‌ எங்களுக்கு வேண்டாம்‌.'
'நாம்‌ பாட்டுப்‌ பாடுவோம்‌.'
நான்‌ தோல்வியடைந்து விட்டதை உணர்ந்தேன்‌. குழந்தைகள்‌
என்னைச்‌ சூழ்ந்து கொண்டனர்‌. வெளியே சென்று விளையாட
வேண்டும்‌ என்று என்‌ கைகளைச்‌ செல்லமாகப்‌ பிடித்து
இழுத்தனர்‌.

அன்று இரவு நான்‌ இவ்விஷயத்தைப்‌ பற்றிச்‌ சந்தித்தேன்‌.
வரலாற்று உண்மைகளை உள்ளவாறே பின்பற்றுதல்‌ சரிப்படாது.
உண்மைகள்‌ என்று வரலாற்றாசிரியர்கள்‌ கருதி எழுதியவற்றை
அருகிலிருந்து கண்ட சாட்சிகள்‌ யார்‌? கதைகளின்‌ மூலம்‌
வரலாற்றைச்‌ சுவை உடையதாக ஆக்க முடியும்‌. எங்கெல்லாம்‌
முடியுமோ அங்கெல்லாம்‌ வரலாற்றிலிருந்து கதைகளை கற்பனை
யையும்‌ சேர்த்துக்‌ கூற முடியும்‌.

மறுநாள்‌ நான்‌ கதையை ஆரம்பித்தேன்‌, 'அது ஒரு பெரிய
காடு. அங்கு வில்லவர்கள்‌ வாழ்ந்தார்கள்‌. வில்லவர்கள்‌ வலிமை
வாய்ந்த ஆரோக்கியமான மக்கள்‌. அவர்கள்‌ வில்‌ வித்தையில்‌
வல்லவர்கள்‌; பறக்கும்‌ பறவையை அம்பு எய்து வீழ்த்தி
விடுவார்கள்‌. அந்தக்‌ காட்டில்‌ ஒரு சிறு குடிசை இருந்தது

குழந்தைகள்‌ ஆர்வத்தோடு கேட்டனர்‌. நான்‌ அவர்களுக்கு
வனராஜனின்‌ கதையைக்‌ கூறினேன்‌. உண்மைகளுக்கு நான்‌ மெருகு
ஏற்றினேன்‌. (வனராஜன்‌ குஜராத்திய அரசன்‌)

அன்று கதை முடியவில்லை.

மறுநாள்‌ பையன்கள்‌ என்னை வேறு வேலை எதுவும்‌ செய்ய
விடவில்லை. 'வனராஜனின்‌ கதையைச்‌ சொல்லுங்கள்‌' என்றனர்‌.

நான்‌ அவர்களுக்குக்‌ கதையைச்‌ சொன்னேன்‌. கதை
முடிந்ததும்‌ சற்றுத்‌ தயக்கத்துடன்‌, 'இந்தக்‌ கதையை மறுபடியும்‌
கேட்க விரும்புபவர்கள்‌ எழுந்து நில்லுங்கள்‌' என்றேன்‌.

வகுப்பு முழுவதும்‌ எழுந்து நின்றது.

அடுத்தநாள்‌ அதே கதை மீண்டும்‌ சொல்லப்பட்டது. நான்‌
நாள்தோறும்‌ வரலாற்றிலிருந்து கதைகளைச்‌ சொல்லிக்‌ கொண்டே
போனேன்‌. இப்பொழுது யாரும்‌ விளையாட்டோ பாட்டோ
வேண்டுமென்று கேட்கவில்லை.

அவர்களின்‌ சிரத்தை எவ்வளவு தாங்குமோ என்று நான்‌
சிந்தித்தேன்‌. யாரோ ஒருவர்‌ கல்வி அதிகாரியிடம்‌ புகார்‌ கூறி
விட்டார்‌: 'பரிசோதனை எப்படி ஆயிற்று என்பதற்குக்‌ காலம்தான்‌
பதில்‌ சொல்ல வேண்டும்‌. உடனே நீங்கள்‌ ஆசிரியரைக்‌ குற்றம்‌
சொல்லிவிட்டுப்‌ பரிசோதனை தோற்றுப்போனது என்று சொல்‌
வீர்கள்‌. ஆனால்‌ ஒரு வருடத்தை இழந்து விட்ட குழந்தைகளின்‌
கதி என்ன?'

ஆசிரியர்களில்‌ ஒருவரே போய்க்‌ கல்வி அதிகாரியிடம்‌ குறை
கூறியிருந்தாலும்‌ நான்‌ ஆச்சரியப்படமாட்டேன்‌. என்னுடைய
பையன்கள்‌ சந்தோஷமாக இருந்தார்கள்‌; முன்னேற்றமும்‌ அடைந்‌
தார்கள்‌. மற்ற வகுப்புப்‌ பையன்கள்‌ அதிருப்தியோடும்‌, வகுப்பில்‌
கவனக்‌ குறைவோடும்‌, குறும்புத்தனத்தோடும்‌ இருந்தனர்‌. அவர்கள்‌
தங்கள்‌ ஆசிரியர்களைக்‌ கதைகள்‌ சொல்லும்படி கேட்டனர்‌;
இதனால்‌ ஆசிரியர்களுக்குக்‌ கோபம்‌.

'நண்பர்களே ! நீங்கள்‌ உங்கள்‌ வழியைப்‌ பின்பற்றுங்கள்‌; நான்‌
என்‌ வழியில்‌ போகிறேன்‌. என்னுடையது பரிசோதனை. ஆனால்‌
நான்‌ நம்பிக்கையோடு இருக்கிறேன்‌. உங்களைப்‌ போலவே
மாணவர்கள்‌ ஒரு வருஷத்தை இழக்கக்‌ கூடாது என்பதைக்‌ குறித்து
நானும்‌ அக்கறையோடுதான்‌ இருக்கிறேன்‌. ஆகவே நான்‌ கடுமை
யாக உழைக்கிறேன்‌. ஆனால்‌ நான்‌ எனக்கென்று பணிசெய்வதற்‌
கான ஒரு முறையைப்‌ பின்பற்றுகிறேன்‌. நீங்களும்‌ உங்களுக்குரிய
முறையைப்‌ பின்பற்றுகிறீர்கள்‌. நீங்கள்‌ விரும்பினால்‌ நான்‌ வேண்டு
மானால்‌ என்‌ வகுப்பை வேறு இடத்திற்கு மாற்றிக்‌ கொள்கிறேன்‌.'

ஒருநாள்‌ கல்வி அதிகாரி என்‌ வகுப்பைப்‌ பார்வையிட
வந்தார்‌. அவர்‌ ஒரு நல்ல மனிதர்‌ என்பதில்‌ சந்தேகமில்லை.
ஆனாலும்‌ முழு நேரத்தையும்‌ கதை சொல்வதற்காகவே நான்‌
செலவிடுவதைக்‌ கண்டு அவர்‌ கொஞ்சம்‌ அதிருப்தி அடைந்தார்‌.
அவர்‌ என்னிடம்‌ கூறினார்‌: 'லட்சுமிராம்‌, இந்த முறையில்‌
மாணவர்கள்‌ வரலாற்றைக்‌ கற்றுக்‌ கொள்ள முடியாது. அது
கதையாக இருக்கும்வரை அதனை அவர்கள்‌ அனுபவிப்பார்கள்‌.
அவ்வளவுதான்‌. பாடப்பொருள்‌ அவர்கள்‌ மனத்தில்‌ தங்காது.
நீங்கள்‌ பாடம்‌ போதிப்பதிலும்‌ அவர்கள்‌ கற்றுக்கொள்வதிலும்‌
என்ன இலக்கை அடைய முடியும்‌?'

ஒருவேளை அவர்‌ கூறுவதும்‌ சரியாக இருக்கலாம்‌ என நான்‌
உணர்ந்தேன்‌. இறுதியில்‌ பையன்கள்‌ வரலாற்றில்‌ முக்கியமான
கருத்துக்களை நினைவில்‌ வைத்திருக்க வேண்டும்‌. இல்லாவிட்டால்‌
அவர்கள்‌ வரலாற்றுப்‌ பாடத்‌ தேர்வில்‌ வெற்றிபெற மாட்டார்கள்‌.
தேர்வு என்னும்‌ கட்டுப்பாட்டிற்கு உட்பட்டுத்தான்‌ நான்‌ பணிபுரிய
வேண்டும்‌.

நான்‌ ஒரு பரிசோதனை செய்தேன்‌. வனராஜனின்‌ கதையை
நான்‌ அவர்களுக்கு மூன்றாவது முறையாகச்‌ சொல்லிவிட்டேன்‌.

அதன்‌ உள்‌ விபரங்களை நான்‌ சிறிது மாற்றினேன்‌. பையன்கள்‌
அதைக்‌ கவனித்தார்கள்‌. 'இல்லை. அது அப்படி இல்லையே. கடந்த
முறை ஆயிரம்‌ குதிரைகள்‌ இருந்ததாகக்‌ கூறினீர்கள்‌; இப்பொழுது
ஐம்பது குதிரைகள்‌ என்கிறீர்களே. அது எப்படி? கடந்த முறை
குடிசை நதியின்‌ கரையில்‌ இருந்தது. இப்பொழுது நீங்கள்‌...'
இப்படியே சென்றது.

நான்‌ ஆச்சரியம்‌ அடைந்தேன்‌. இவர்கள்‌ பல நுணுக்கமான
விபரங்களை அறிந்திருக்கிறார்கள்‌. அவர்கள்‌ எதையும்‌ மறக்க
மாட்டார்கள்‌ என்று எனக்கு உறுதிப்பட்டது.

ஆனால்‌ கற்பனை விபரங்கள்‌ அடங்கிய கதை வரலாற்றுத்‌
தேர்வுக்கு பயன்பட முடியாது. இந்தக்‌ கதைகளைத்‌ தேர்வாளரின்‌
தொலைநோக்கியின்‌ வரம்புக்குள்‌ கொண்டுவர வேண்டும்‌.

நான்‌ அவர்களுக்குச்‌ சொன்ன கதைகளை நான்‌ எழுதினேன்‌.

அவற்றைப்‌ பையன்களுக்குப்‌ படிக்கக்‌ கொடுத்தேன்‌. எங்கெல்லாம்‌
முயுமோ அங்கெல்லாம்‌ கதையைச்‌ சுருக்கி அமைத்தேன்‌.
எங்கெல்லாம்‌ தேவையோ அங்கெல்லாம்‌ நிகழ்ச்சிகளின்‌ ஆண்டு,
இடம்‌ முதலிய வரலாற்று விபரங்களைக்‌ குறித்திருந்தேன்‌. கதை
சொல்வதற்கும்‌ கதை எழுதுவதற்கும்‌ மேற்கொள்ளப்பட
வேண்டியவை முற்றிலும்‌ மாறுபட்டவை. இந்த மாறுபாட்டை
நான்‌ நன்றாகப்‌ பயன்படுத்திக்‌ கொண்டேன்‌. மாணவர்களும்‌
இவற்றை விருப்பத்தோடு படித்தார்கள்‌.

அப்போதும்கூட இந்தப்‌ பாடத்தில்‌ கேட்கப்படும்‌ கேள்வி
களுக்கு அவர்கள்‌ சரியாக விடை தருவார்களா என்பதில்‌ எனக்குச்‌
சந்தேகம்தான்‌.

கதையின்‌ முக்கியமான விபரங்களைத்‌ தேர்ந்தெடுத்து
ஒவ்வொரு செய்தியையும்‌ ஒரு வாக்கியமாக அமைத்தேன்‌. இது
தான்‌ கதையின்‌ வெளிப்புற அமைப்பு-செய்திகள்‌ மட்டும்‌.
இவற்றைப்‌ பையன்களிடம்‌ கொடுத்துப்‌ படிக்கச்‌ சொன்னேன்‌.

மாணவர்கள்‌ அவற்றைப்‌ படித்தார்கள்‌. இந்த வெளிக்‌
கட்டமைப்பைக்‌ கொண்டே முழுக்கதையையும்‌ நினைவுக்குக்‌
கொண்டுவந்துவிட முடியும்‌ என்று அவர்கள்‌ கருதினார்கள்‌.

கதையின்‌ நுணுக்கங்களை அறிவதற்காக ஒருநாள்‌ அவர்‌
களிடம்‌ கேள்விகள்‌ கேட்க முற்பட்டேன்‌. நான்‌ ஆச்சரியப்படும்‌
வகையில்‌ கேட்ட கேள்விகளுக்கு விரைவாகவும்‌ சரியாகவும்‌
விடை அளித்தார்கள்‌. இவர்கள்‌ தேர்வில்‌ வெற்றியடைவது மட்டு
மல்லாமல்‌ தேவையான விவரங்களை மறக்கவே மாட்டார்கள்‌
என்புதும்‌ எனக்கு உறுதி ஆயிற்று.

நான்‌ ஒரு மாதிரிக்காக கல்வி அதிகாரியை வகுப்பிற்கு வந்து
மாணவர்களிடம்‌ வரலாற்றுப்‌ பாடத்தில்‌ கேள்விகள்‌ கேட்கும்படி
வேண்டிக்‌ கொண்டேன்‌. கேள்வி கேட்டு முடிந்தபின்‌ அவரே,
'இது நன்றாக இருக்கிறது. இதுபோல்‌ வரலாற்றைக்‌ கற்பிக்கும்‌
முறையை மற்ற வகுப்புகளிலும்‌ மேற்கொள்ளவேண்டும்‌' என்றார்‌.

என்‌ மனத்திலிருந்து ஒரு சுமை இறங்கியது.

நான்கு மாதங்கள்‌ கழிந்துவிட்டன. நான்‌ பெற்ற வெற்றி
எனக்கு உற்சாகத்தை அளித்தது. ஆனால்‌ செய்ய வேண்டியது
இன்னும்‌ நிறைய இருந்தது.

---
